---
title: "Молитва 4-я, святого Макария Великого"
slug: "vechernyaya-4-makariya"
categories: ["Вечерние"]
---

Что Ти принесу, или что Ти воздам, великодаровитый Безсмертный Царю, щедрый и человеколюбивый Господи, яко ленящася мене на Твое угождение, и ничтоже благо сотворша, привел еси на конец мимошедшаго дне сего, обращение и спасение души моей строя? Милостив ми буди грешному и обнаженному всякаго дела блага, возстави падшую мою душу, осквернившуюся в безмерных согрешениих, и отыми от мене весь помысл лукавый видимаго сего жития. Прости моя согрешения, едина в ведении и не в ведении, яже от юности и науки злы, и яже суть от дерзости и уныния. Аще именем Твоим кляхся, или похулих е в помышлении моем, или кого укорих, или оклеветах кого гневом моим, или опечалих, или о чем прогневахся, или солгах, или безгожно спах, или нищ прииде ко мне и презрех его, или брата моего опечалих, или свадих, или кого осудих, или развеличахся, или разгордехся, или разгневахся, или стоящу ми на молитве, ум мой о лукавствии мира сего подвижеся, или развращение помыслих, или объядохся, или опихся, или без ума смеяхся, или лукавое помыслих, или доброту чуждую видев и тою уязвлен бых сердцем, или неподобная глаголах, или греху брата моего посмеяхся, моя же суть безчисленна согрешения, или о молитве не радих, или ино что содеях лукавое, не помню, та бо вся и больша сих содеях. Помилуй мя, Творче мой Владыко, унылаго и недостойнаго раба Твоего, и остави ми, и отпусти, и прости мя, яко Благ и Человеколюбец, да с миром лягу, усну и почию, блудный, грешный и окаянный аз, и поклонюся, и воспою, и прославлю пречестное имя Твое, со Отцем и Единородным Его Сыном, ныне и присно и во веки веков. Аминь.