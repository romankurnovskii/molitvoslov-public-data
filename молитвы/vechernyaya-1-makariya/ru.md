---
title: "Молитва 1-я, святого Макария Великого, к Богу Отцу"
slug: "vechernyaya-1-makariya"
categories: ["Вечерние", "Покаянные"]
---

Боже вечный и Царю всякаго создания, сподобивый мя даже в час сей доспети, прости ми грехи, яже сотворих в сей день делом, словом и помышлением, и очисти, Господи, смиренную мою душу от всякия скверны плоти и духа. И даждь ми, Господи, в нощи сей сон прейти в мире, да востав от смиреннаго ми ложа, благоугожу пресвятому имени Твоему, во вся дни живота моего, и поперу борющия мя враги плотския и безплотныя. И избави мя, Господи, от помышлений суетных, оскверняющих мя, и похотей лукавых. Яко Твое есть Царство, и сила и слава, Отца и Сына и Святаго Духа, ныне и присно и во веки веков. Аминь.